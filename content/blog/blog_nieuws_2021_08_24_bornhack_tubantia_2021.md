---
title: "Artikel in Tubantia - Bezoek bornhack"
date: 2021-08-23
thumbnail: "/images/bornhack_2021_tubantia.webp"
---

Tubantia heeft vandaag een leuk artikel gepubliceerd over Bornhack, een hackerscamping in Denemarken. Hier zijn de nodige TkkrLab deelnemers naar toe gegaan, Tubantia / Heidi doet verslag.

Orgineel artikel kan [hier](https://www.tubantia.nl/regio/twentse-heidi-op-deens-hackerskamp-we-maken-geen-goede-systemen-stuk-maar-stukke-systemen-beter~a63d0adcc/) gelezen worden.


<hr>

# Twentse Heidi op Deens hackerskamp: ‘We maken geen goede systemen stuk, maar ‘stukke’ systemen beter’


<img  alt="Bornhack 2021" src="/images/bornhack_2021_tubantia.webp">
Michel Boezerooij, Dimitri Modderman en Heidi Ulrich op het Deense Bornhack. © Heidi Ulrich


**ENSCHEDE/FUNEN - Ze zijn met Nederlanders, Denen, Duitsers, Britten en zelfs Amerikanen. De hackersgroep TkkrLab uit Enschede zit momenteel op het Deense Bornhack, een hackerscamping op het eiland Funen. „We leren hier ontzettend veel.”**

### Frank Bussink (Tubantia) 24-08-21, 10:10

Wie aan een hacker denkt, denkt waarschijnlijk aan een nerd die in een donkere hoodie achter een laptop probeert in te breken in systemen van bedrijven of overheidsinstanties om die plat te leggen. „Maar dat doen wij hier niet”, vertelt Heidi Ulrich, één van de campinggasten uit Enschede. „Wij zijn ethische hackers. We maken geen goede systemen stuk, maar ‘stukke’ systemen beter.”

Het kamp in Denemarken wordt door zo’n 300 gasten bezocht. Dat zijn hoofdzakelijk Denen, maar ook Duitsers, Belgen, Britten en dus ook Nederlanders, waaronder Ulrich en haar vrienden. „We zijn hier met een busje met aanhanger naartoe gereden”, vertelt ze. De groep heeft alles keurig netjes in kratten ingepakt. „Er moet behoorlijk wat elektronica mee en dat materiaal is ook nog eens heel gevoelig.”

> Er zijn hier mensen die heel erg scherp zijn op hun privacy - Heidi Ulrich

#### Privacy
Gevoelig, maar dan op een andere manier, is ook een ander thema tijdens zo’n hackerskamp: privacy. „Er zijn hier mensen die heel erg scherp zijn op hun privacy”, vertelt Ulrich, die zelf frontend developer is. „Sommigen hebben bijvoorbeeld een goede baan als ict’er. Ze kunnen hier dingen proberen die ze in hun professionele carrière niet mogen doen. Als een werkgever daar op wat voor manier achter komt, kunnen ze hun baan verliezen.” Zomaar foto’s maken is dan ook not done. Maar een snelle foto maken voor de krant is volgens de Enschedese wel te regelen. „Maar ik moet van iedereen wél toestemming hebben.”

Bornhack staat in het teken van leren. Leren van elkaar vooral. „De hele week worden er lezingen gehouden”, legt Ulrich uit. Daar steek je ontzettend veel van op. De meerwaarde zit ’m vooral in de discussie tijdens en na zo’n lezing. Je hoort hoe anderen naar een bepaald onderwerp kijken en hoe zij iets zouden aanpakken. Daar leer je veel meer van dan even snel iets via Google opzoeken.”

#### Projecten afmaken
Deelnemers van Bornhack nemen ook projecten mee die nog niet klaar zijn. Ze willen die dan graag tijdens de week in Denemarken afronden. „Daarbij zijn de ideeën van andere deelnemers altijd welkom”, vertelt de Enschedese. Een van haar vrienden werkt aan een groot opblaasbaar logo van TkkrLab. Daarvoor gebruikt hij onder andere tafelkleden en een föhn om lucht in het logo te blazen. „Door de hitte van de lucht uit de föhn ging het plastic echter smelten, dus daar moeten we nog wel even naar kijken. Maar dat kan hier dus.”

> Iedereen kan hier zijn wie hij of zij wil zijn

#### Heidi Ulrich
Het draait op Bornhack dus niet alleen maar om systemen en computers. „Zeker niet”, vertelt Ulrich. „Eigenlijk is het gewoon een groot elektronicakamp. Iedereen soldeert wat aan elkaar.” Als voorbeeld noemt ze de bezoekersbadge. Een printplaatje waar je zelf dingen op mag solderen. „Of dat nou ‘geluid’ is of lichtjes die gaan knipperen. Er worden direct ideeën bedacht en uitgevoerd. Heel leuk om te zien!” Zelf heeft de Enschedese geen projecten meegenomen. Ze heeft alleen haar laptop bij zich. Ze is wel onder de indruk van een project met propaangasflessen. „Een jongen heeft daar zelf een lichtshow mee gemaakt. Die laat-ie dan als het donker is zien. Da’s wel vet!”

#### Sfeer
Ulrich geniet van de sfeer op Bornhack. „Die is relaxt”, vertelt ze. „Iedereen kan hier zijn wie hij of zij wil zijn.” De Enschedese roemt de saamhorigheid in de hackerscene. Volgens haar staat iedereen klaar om je helpen. En de tegenprestatie? „Een drankje met de naam Club Mate. Een typisch hackersdrankje”, vertelt ze. „Dat is hier een soort ruilmiddel. Het wordt hier veel gedronken en we maken er ook cocktails mee.”

En als we het dan toch over drankjes en cocktails hebben: „Ja, er is ook een feesttent met een bar”, zegt Ulrich. „Daar wordt praktisch de hele dag door muziek gedraaid. Die tent staat het verste weg van het dorp hier in de buurt.” De organisatie promoot ook dat je wat consumeert aan de bar in die tent, want ook al draait het kamp voornamelijk op lokale Deense sponsors, winst waarmee het kamp volgend jaar weer georganiseerd kan worden is ook heel belangrijk.

Bornhack duurt nog tot en met donderdag 26 augustus.


<hr>
Wil je op de hoogte blijven van de activiteiten van TkkrLab schrijf je dan in op onze [nieuwsbrief](http://eepurl.com/gLxrLD).


[CyberSaturday](/cybersaturdays/cybersaturday/) is een maandelijkse evenement bij TkkrLab, zie onze [agenda](/agenda/) voor het volledige programma