---
title: "TkkrLab 13,37 jarig bestaat"
date: 2024-06-27
thumbnail: "/images/space_1_0.jpg"
---

<div style="margin: 0 15% 5%;">
<img alt="Onze 1e space aan Molenstraat 74" src="/images/space_1_0.jpg" align="middle">
Onze eerst space aan molenstraat 74
</div>

Op 29 juni bestaat TkkrLab 13,37 jaar (gerekend vanaf het krijgen van de sleutel van de eerste space). Dit is een mooi moment om terug te kijken.

In de zomer van 2010 bezocht ik (Dave Borghuis) Eth0 camp, waar de Fablab-truck aanwezig was en hackerspace Revspace en hackerspace Hack42. Hierdoor raakte ik geïnspireerd en vroeg ik me af waarom er nog geen hackerspace in Enschede was. Ik was al eerder bij deze hackerspaces geweest, dus was al bekend met dit coole concept. In dit soort situaties kun je twee dingen doen: wachten tot iemand anders dit organiseert of, wat ik deed, zelf een hackerspace starten. Dit was het moment dat ik aan de slag ging met het starten van een hackerspace in Enschede.

Op 18 december 2010 vond de eerste meetup plaats bij MAC Berlijn in een café, open voor iedereen om te bezoeken. Hierbij moest ik nog wel even uitleggen wat een hackerspace is en wat je ervan kunt verwachten. Hieruit is een eerste groepje mensen ontstaan die uiteindelijk TkkrLab oprichtten en van de grond kregen.

Na een aantal meetings (bij mensen thuis of in diverse vergaderzaaltjes) kregen we op 21 februari 2011 de sleutel van onze eerste space aan de Molenstraat 74. De eerste jaren hadden we antikraakruimtes waarmee we een beetje pech hadden en ieder jaar moesten verhuizen. Op deze manier hebben we vier locaties gehad voordat we terechtkwamen in de Spinnerij, waar we een normale huurder waren. Hier hadden we twee aparte ruimtes, onze sociale plek en een werkplaats. Al met al was de Spinnerij geen slechte plek, maar in het gebouw waren we slecht vindbaar (bezoekers konden ons niet vinden).

In de periode van 2021-2023 hebben we aanspraak kunnen maken op de Creative Broedplaats-subsidie. Hiermee was het mogelijk om onze droomplek te zoeken. Op onze lijst stonden ongeveer vijftien mogelijke plekken; uiteindelijk was onze huidige locatie aan Marssteden 98 de beste plek. Een geheel eigen plek, eigen voordeur, werkplaats in ons gebouw. En dankzij de subsidie hebben we ook de nodige gereedschappen kunnen updaten. Hierdoor hebben we nu een fijne up-to-date hackerspace met een breed aanbod aan tools zoals 3D-printers, lasercutter, borduurmachines, hout- en metaalbewerking en meer. We zijn in deze periode gegroeid van 35 naar 56 deelnemers, minder dan wat ons doel was, maar gezien de omstandigheden (Covid-19) een resultaat waarmee we tevreden kunnen zijn.

Om TkkrLab te promoten in Enschede en omstreken hebben we workshops en lezingen georganiseerd en meegedaan met evenementen zoals Gogbot, Overkill, Culturele Zondag en meer. We doen ook mee aan hackerevenementen zoals de Nederlandse hackercampings (MCH2022 en WHY2025), Hackerhotel, Internationale Open Dag, Weekend van de Wetenschap, etc.

Voor de toekomst zou ik graag willen dat het concept van een hackerspace bekend wordt bij een brede groep mensen. Ik merk in de praktijk dat het voor onze bezoekers nog altijd lastig is om te bevatten wat een hackerspace inhoudt, dat het kwartje pas valt als je een keer fysiek op bezoek bent geweest en kennis hebt kunnen maken met de community. En al gaat het beter om het concept hackerspace onder de mensen bekend te krijgen, we hebben nog een lange weg te gaan. Het lijkt me dat er in Twente meer dan 56 nerds/makers/hackers geïnteresseerd zouden moeten zijn in een hackerspace, maar ons nog niet vinden omdat ze hackerspaces niet kennen.

Op naar de volgende 13,37 jaar ;-)