---
title: "Interview met Twente Board"
date: 2021-04-22
thumbnail:  "/images/twente_board_logo.jpg"
---

Vandaag is mijn interview met 
[Twente Board](https://www.twente.com/twente-board/techniek-toegankelijk-maken-voor-iedereen-met-makerspace-tkkrlab) online gekomen. Lees het hele artikel. 
<!--more-->

<img alt="Twente Board logo" src="/images/twente_board_logo.jpg" width="250px" height="250px" style="float: right;">

### In het kort
* Makerspace TkkrLab in Enschede is één van de elf initiatiefnemers die subsidie voor creatieve broedplaats toegekend heeft gekregen
* De activiteiten van Makerspace TkkLab dragen bij aan zelfontplooiing in techniek in de regio en daarmee aan het behoud van talent in Twente


## Techniek in de breedste zin van het woord
In 2011 heeft Dave Borghuis TkkrLab opgericht. TkkrLab is een makerspace of hackerspace, waar deelnemers op ieder moment dat ze dat willen, terechtkunnen om te werken aan technische projecten. Het is een community van mensen die geïnteresseerd zijn in techniek in de breedste zin van het woord. Van bezig zijn met software tot het bouwen van een 3d printer, en van lasercutter tot het maken van een eigen elektronische pcb ontwerp voor een robot. De gemeenschappelijke factor is dat het technisch en/of creatief is in de breedste zin van het woord.

 

“We vieren dit jaar ons tienjarig jubileum”, vertelt Dave Borghuis, oprichter van TkkrLab. “In de zomer van 2010 heb ik kennis gemaakt met het verschijnsel hackerspace en ben ik hier zeer geïnteresseerd in geraakt. Op dat moment was er in Twente nog geen hackerspace, dus heb ik er zelf één in de regio opgezet. Met enkele andere geïnteresseerden hield ik een eerste bijeenkomst in een bar in Enschede. Dat liep uit op een maandelijkse meeting en met een handjevol deelnemers begonnen we met een kantoortje ergens achter, steeds verhuizend naar een andere locatie. Nu hebben we ruim veertig deelnemers en verhuizen we hopelijk binnenkort naar onze droomlocatie, dat mede mogelijk gemaakt wordt door de subsidie voor creatieve broedplaats.


## Bottom-up initiatieven en eigenaarschap
TkkrLab noemt zichzelf zowel een hackerspace als een makerspace, en gebruikt deze definities ook door elkaar, afhankelijk van het publiek. Borghuis legt uit hoe dat zit: “Lang niet iedereen weet wat een hackerspace inhoudt. Veel mensen hebben bij het woord ‘hacker’ een negatieve associatie of denken aan criminele activiteiten. Dit is een verkeerde definitie en die reputatie danken we aan de media. Dat heet namelijk niet hacken, maar cracken. Hacken is het creatief bezig zijn met techniek en op een creatieve manier een draai geven aan techniek. De initiatieven komen uit de community en ontstaan bottom-up. Leden organiseren workshops en lezingen en ontwikkelen constant zelf projecten om individueel of gezamenlijk mee aan de slag te gaan. Daarom noemen we ons zowel een hackerspace als een makerspace.”

## Behoud van talent in de regio
TkkrLab beschikt over een laagdrempelige werkplaats waar techniek voor iedereen beschikbaar is om mee te werken. Er zijn diverse tools aanwezig zoals 3d printers, lasercutter en een electronica werkplaats. Deelnemers maken er prototypes, testen er dingen, ontwikkelen nieuwe fabricage processen of produceren zelf eerste oplages. “We bedenken hier of er meer mogelijk is met beschikbare materialen, kennis en kunde. We willen de beschikbare mogelijkheden voor iedereen ruimer en mooier maken. Dit doen we door van elkaar te leren en fouten van apparatuur of software bloot te leggen. We willen grenzen verleggen, groeien en onze kennis met elkaar delen. Dat is het mooie aan deze plek, aan deze community”, vertelt Borghuis. “En het is nog gezellig ook, want we zitten hier met gelijkgestemden die allemaal iets met techniek hebben en dingen artistiek, innovatief, creatief, experimenteel en high tech willen maken.”

Met de subsidie Creatieve Broedplaats draagt TkkrLab bij aan het behoud van talent in Twente. Met hun droomplek kunnen ze uitbreiden in ruimte, machines en materialen en daarmee hun programma voor workshops en lezingen verder uitbreiden en bijdragen aan ontwikkeling en innovatie op het gebied van zelfontplooiing in techniek. TkkrLab organiseert regelmatig activiteiten die voor hun leden maar ook andere doelgroepen interessant zijn, waarmee de plek en het programma toegankelijk en gratis te volgen is voor iedereen die interesse heeft in techniek en voor alle nieuwsgierige geesten.

Wil je meer weten? Neem een kijkje op de website. Je kunt natuurlijk ook gewoon een keertje langskomen als de space open is, maar in verband met de coronamaatregelen zijn de activiteiten nu grotendeels digitaal. Iedereen is welkom bij TkkrLab.


<br>
<hr>
Mede mogelijk gemaakt door [Creative broedplaats Twente](http://www.creatievebroedplaatsentwente.nl/).

<img width=50% src="/images/Logo-Creatieve-Broedplaatsen-Twente.jpg"  alt="Logo creative broedplaats twente">